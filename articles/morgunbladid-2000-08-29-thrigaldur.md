# Leikhús myndlistarinnar
## Halldór Björn Runólfsson

*Morgunblaðið, 29. ágúst 2000*

---

**MYNDLIST**
Listasafn Reykjavíkur, Hafnarhúsinu

**LEIKVERK: MAGNÚS PÁLSSON**
Leikstjórn: Eyvindur Erlendsson.
Sýningarstjórn: Halldór M. Sigurgeirsson.
Ljós: Jóhann Bjarni Pálmason.
Hljóð: Pétur Kristjánsson.

---

MAGNÚS Pálsson gerir það ekki endasleppt. Hann er einn af örfáum myndlistarmönnum okkar sem ekki hvíka frá þeim væntingum sem bundnar voru við módemismann og formrænar tilraunir tengdar honum. Sem leiktjaldamálari kynntist Magnús leikhúsinu og ómældum möguleikum þess sem heillandi effektasmiðju. Eflaust hefur textaflutningurinn sjálfur - leikritið - snortið hann minnst; miklu minna en raddræn tjáningin og látbragð leikaranna.

Vilji menn setja sig í spor myndlistarmanns sem hrífst af leikhúsi verða þeir að gleyma framvindunni í leikritinu - söguþræðinum - og horfa á sviðið og persónur þess sem óvænt fyrirbæri í opnu rými. Það mátti sjá og heyra hvernig Magnús nemur víddir leikhússins í Þrígaldur þursavænn, löngu og viðamiklu gjörningsleikverki sem var tvítekið í Hafnarhúsinu á aðfaradegi menningarnæturinnar, 19. ágúst. Verkið tók rúma klukkustund í flutningi og leikarar voru hvorki fleiri né færri en þrjátíu og þrír.

Á salnum eru margar út- og inngöngudyr auk tveggja svalaganga og stórrar stúku efst yfir austurveggnum. Þetta er því ákjósanlegur leikvöllur, ef kalla má sal í leikhúsi svo óvirðulegu heiti. Meginsviðið var autt, fyrir utan einn stól þar sem Kristinn Guðbrandur Harðarson sat alla sýninguna eins og fulltrúi áhorfenda í stykkinu. Frá stúkunni skagaði ferhyrndur stokkur eins og ferköntuð kanóna. Það voru einu leikmunir að heitið gæti.

Sýningin fór býsna rólega af stað og framan af gerðist fátt utan þess að nokkrir leikarar gengu yfir sviðið, þvert og endilangt, eða skáskutu sér milli ýmissa dyra á salnum. Birgir Andrésson var eini innkomumaðurinn sem dvaldi stundarkorn við hlið Kristins. En svo fóru ýmis hljóð að berast, einkum frá efri hluta salarins þar sem svalagangarnir liggja. Krafs og skak gaf til kynna að nú væri stutt í gjörninginn.

Inn svalagangana gengu tuldrandi kvartettar af leikurum og inn um ýmsar gáttir mátti heyra kveinstafi og upphrópanir. Lítill fjarstýrður fjallajeppi ók til og frá og ofan úr stúkunni yfir austurveggnum fór fram upplestur sem stundum líktist messugjörð. Út úr stokknum rigndi rósakurli yfir aðalsviðið og inn gengu fleiri leikarar, sumir valdsmannslegir, aðrir á opinberanamótunum og einn klæddur einkennisbúningi eins og sýslumaður eða vaktmeistari. Áður en sviðið fylltist af eigrandi mannskap og stigvaxandi hávaða margróma einræðu.

Tveim vængjahurðum lokuðum með slagbrandi var hrandið upp og inn óku tvær skurðgröfur og létu skóflurnar ganga upp og niður áþekkt hungaðum fornaldareðlum. Þessi tenging við lífið utandyra var að endingu kórónuð með innkomu stórs línubíls frá Reykjavíkurborg með viðgerðarmönnum á pallinum, eftir að fjarstýrðir leikfangabílar höfðu ekið um gólf innan um tuldrandi og síterandi leikhópinn. Þar með féll tjaldið og ljós kviknuðu.

Stigmögnun sýningarinnar og endir í tjáningarríkum hápunkti hlaut að vekja verðskuldað lófatak, enda máttu gestir hafa sig alla við að fylgjast með heildinni um leið og þeir reyndu að grípa einstök atriði þegar leið að lokum gjörningsins. Jafnframt varð inntak leiksins - viðfangsefni hins sérstæða galdurs - sífellt áleitnara. Þótt höfundurinn, Magnús Pálsson, sverji væntanlega af sér allar ákveðnar meiningar og lýsi yfir fánýti þess að lesið sé í texta leikverka sinna verður ekki hjá því komist að skoða eilítið samhengið og samhengisleysið í því sem fyrir augu ber.

Galdur er allteint frumstæð tilraun til að hafa áhrif á heiminn og breyta óumflýjanlegum örlögum. Særingar eins og þær sem leikarar virtust kveða virkuðu sem ákall - incantatio - til ósýnilegra máttarvalda meðan áþreifanleg tækin - tæknin - sóttu í sig veðrið og breyttust úr litlum fjarstýrðum barnagullum í ógnvænlegar ófreskjur með gínandi kjafta. Og hvað skyldi það nú þýða að vera þursavænn? Er hægt að túlka það öðruvísi en þann eiginleika að vera þursunum góður; réttlátur gagnvart þeim sem eru framstæðari en maður sjálfur.

Þegar þess er gætt að þursar byggja öræfi landsins samkvæmt fornri þjóðtrú er erfitt að verjast þeirri hugsun að Þrígaldur þursavænn sé bæn um að því sem staðið hefur frá fornu fari sé þyrmt. Ógnvaldurinn er uppivöðslusöm verktæknin; barnagullið í formi fjarstýrðs fjórhjólajeppa sem æðir um gólfið og stímir frekjulega á fætur þeirra sem fyrir verða: Ba bú! Ba bú! Segir nútímatæknin og olnbogar sig hvarvetna, frek og frantaleg.

Meira þarf vart að segja, enda er það ekki beinlínis túlkunarfræðileg útlegging sem gerir list Magnúsar Pálssonar jafnhrífandi og raun ber vitni, heldur óstöðvandi marksækni hans á vit hugmyndaflugsins. Sem fyrr kemur hann manni í opna skjöldu og eyðir öllum venjubundnum hugarfúa með áræði sínu og óbilandi trú á umsköpunarmátt nýsmíðinnar. Má ég hundur heita ef myndlistin og leikhúsið verða áfram eins og óskekin eftir slíka þúsundþjalasæringavöku.

---

*Myndatextar:*
- "Leikarar eigruðu um sviðið og þuldu ákall sitt í djúpum trans."
- "Vélskóflurnar munduðu kjaftana líkt og forsögulegar kjötætur."

---

**Heimild:** [Morgunblaðið, 29. ágúst 2000, bls. 34](https://timarit.is/files/60816542)
